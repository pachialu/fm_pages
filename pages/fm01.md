---
layout: page
title: 1
---

<sup>1-3</sup> Caro Filemone, nostro compagno e collaboratore nel lavoro
per Gesù,  
ti scrivo dalla prigione dove sono rinchiuso per la mia fede. Insieme a
me ti scrive anche il fratello Timoteo. Salutiamo te, la sorella Appia,
Archippo, anche lui nostro compagno di fatica, e tutta la comunità che
si riunisce a casa tua. Vi auguriamo tutto il bene e la pace da Dio
nostro Padre e Gesù Protagonista e Capo!

<sup>4-7</sup> Ogni volta che prego e ti penso, ringrazio Dio per te,
Filemone, perché sento spesso parlare bene di te, del tuo affetto
sincero verso i fratelli e verso Gesù il Capo. Spero che tutto quello
che fai possa essere sempre di più conosciuto, perché tutti possano
rendersi conto delle cose meravigliose che sperimentate ogni giorno
nelle vostre relazioni grazie a Gesù. Il tuo sentimento mi dà grande
gioia e mi dona forza nel continuare il cammino. Il cuore dei credenti,
grazie a te, è stato confortato.

<sup>8-9</sup> Ora, sappi che devo chiederti un favore. Anche se Gesù mi
darebbe la libertà di potermi imporre, preferirei invece fare appello al
tuo cuore: ascolta la richiesta che ti viene rivolta da un uomo anziano
e in prigione a causa della fede in Gesù il Protagonista.
<sup>10-12</sup> La questione riguarda mio figlio nella fede
Onesimo<sup>[1)](#fn__1)</sup>,
che si è convertito ascoltando la mia testimonianza qui nella prigionia.
Essendo scappato da casa tua senza
permesso<sup>[2)](#fn__2)</sup>,
in questo periodo non ti è stato utile per niente, ma è stato invece un
aiuto per me. Ora te lo rimando, nonostante l’affetto che provo per lui.

<sup>13-16</sup> Mi sarebbe piaciuto trattenerlo proprio per l’aiuto che
mi dà in questo periodo, al posto tuo, che sei lontano. Ma non ho voluto
prendere iniziative senza il tuo consenso, perché non voglio che la tua
buona azione possa essere figlia di una forzatura: desidero invece che
sia spontanea. Magari, questa vicenda non è stata un caso. Era
necessario che Onesimo si allontanasse da te per un breve periodo, per
poi poterlo riaccogliere, non più come schiavo, ma come molto di più, un
fratello carissimo, per primo a me, e ancora di più a te.

<sup>17-21</sup> Insomma, se mi vuoi bene, accoglilo come se fossi io!
Se ti ha offeso o fosse in debito con te, addebitalo a me, come se fosse
colpa mia. Io, Paolo, te lo garantisco e te lo firmo personalmente:
pagherò io. Caro fratello mio, potrei rinfacciarti che sei in debito con
me per la tua stessa vita<sup>[3)](#fn__3)</sup>.
Invece, spero che tu mi conceda questo favore togliendomi un peso che ho
nel cuore. Io mi fido di te e sono certo che farai anche più di quello
che ti ho chiesto.

<sup>22-25</sup> Già che ci sei, preparami una stanza, perché spero,
grazie alle vostre preghiere, di venire da voi tra poco. Ti saluta
Èpafra, con me in prigione per la sua fede in Gesù. Ti salutano anche
Marco, Aristarco, Dema e Luca, miei collaboratori.

Vi auguro tutto il bene di Gesù il Capo.

--------------------------------

<sup>[1)](#fn__1)</sup>un nome greco, che significa 'Utile' o 'Vantaggioso', su cui Paolo fa un
gioco di parole

<sup>[2)](#fn__2)</sup>spiegazione aggiunta da pachialu

<sup>[3)](#fn__3)</sup>visto che ti ho portato a Gesù

